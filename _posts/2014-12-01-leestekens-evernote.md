---
ID: 758
title: 'Leestekens in Evernote : Is ! beter is dan $?'
author: Frank Meeuwsen
post_date: 2014-12-01 10:00:17
layout: post
published: true
---
<strong>Een veelgebruikte hack om je favoriete notitieboeken of labels boven in een lijst te krijgen in Evernote is het gebruik van leestekens. Veelal hebben we onze notitieboeken in alfabetische volgorde staan en het voelt prettig en comfortabel om te zien dat onze Inbox lekker bovenin de lijst staat door hem “!Inbox” te noemen. Zo komt hij niet tussen de notitieboeken “Hobby” en “Jaarevaluaties”. Maar welke leestekens kun je gebruiken en wat is de volgorde? Ik heb het voor je uitgezocht!</strong>

<!--more-->

Ik heb speciaal voor dit artikel een test gedaan door labels en notitieboeken aan te maken met de verschillende leestekens. Deze heb ik in alfabetische volgorde weergegeven in het overzicht van de respectievelijke organisatiehulpjes (labels en notitieboeken dus). De resultaten zijn ontluisterend! Om niet te zeggen ondoorgrondelijk! Laten we eens naar de screenshots kijken en onze eerste conclusies trekken.

&nbsp;

<a href="http://allesonthouden.nl/wp-content/uploads/2014/11/screenshot-tags.png"><img class="aligncenter size-full wp-image-760" src="/images/2014/11/screenshot-tags.png" alt="screenshot-tags" width="221" height="532" /></a> <a href="http://allesonthouden.nl/wp-content/uploads/2014/11/screenshot.png"><img class="aligncenter size-full wp-image-761" src="/images/2014/11/screenshot.png" alt="screenshot" width="626" height="785" /></a>

Zit er logica in de lijst? Het lijkt er niet echt op. Wat ik heb gedaan is steeds een label en notitieboek gemaakt met de leestekens in volgorde van mijn toetsenbord. Plus de punt en komma. Maar Evernote lijkt zich niets aan te trekken van die logica. Ergens zit er een eigen logica in de volgorde, maar ik kan hem niet ontdekken.

Om dit artikel wel compleet te maken zal ik de volgorde herhalen, met daarbij aangegeven wat <em>volgens mij</em> waardevolle leestekens zijn om te gebruiken in je eigen notatie.

<h3 id="volgordeleestekensnotitieboekenenlabels">Volgorde leestekens notitieboeken en labels</h3>

<ul>
    <li>_ (underscore)</li>
    <li>- (koppelteken)</li>
    <li>, (komma)</li>
    <li><strong>! (uitroepteken)</strong></li>
    <li><strong>. (punt)</strong></li>
    <li>( (haakjes openen)</li>
    <li>) (haakjes sluiten)</li>
    <li>@ (apenstaart)</li>
    <li><strong>* (ster of asterisk)</strong></li>
    <li><strong>&amp; (ampersand)</strong></li>
    <li># (hashtag)</li>
    <li>% (procentteken)</li>
    <li><strong>^ (caret)</strong></li>
    <li>+ (plus)</li>
    <li>= (gelijkteken)</li>
    <li><strong>$ (dollarteken)</strong></li>
</ul>

<h3 id="hoegebruikjedezeleestekens">Hoe gebruik je deze leestekens</h3>

Nu weet je welke leestekens je <em>kunt</em> gebruiken in de lijst met labels en notitieboeken. Maar hoe gebruik je deze dan? In welke situaties kan het gebruik van extra leestekens in de naamgeving handig zijn? Een paar ideeën:

<ul>
    <li>Als je een specifiek notitieboek altijd bovenaan de lijst wilt zetten. Zo staat mijn standaard notitieboek waar alles <em>default</em> i verdwijnt bovenaan elke lijst omdat ik hem “!Inbox” noem</li>
    <li>Specifieke notitieboeken die je bovenaan een lijst <em>in een stapel</em> wilt zetten. Bij het gebruik van Evernote Business kun je stapels aanmaken van projectnotitieboeken. Als je daarbij één notitieboek in de stapel zet waarin algemene referentienotities staan zoals schrijfafspraken en overzichten, dan noem je deze “.referentie:projecten”. Zo staat deze bovenaan in de stapel, is hij direct zichtbaar en kun je er makkelijk naar verwijzen in zoekopdrachten.</li>
    <li>Bij het gebruik van Evernote als GTD systeem. Geef je contexten en projecten specifieke leestekens in de labels en je kunt prima dwarsverbanden maken over notitieboeken door de juiste zoekopdrachten te gebruiken.</li>
    <li>Speciale labels. Wellicht heb je een paar speciale labels die je vaak wilt gebruiken in je organisatie. Geef deze een leesteken. Als je bij een notitie de labels toevoegt begin je met dat leesteken. Je krijgt automatisch alle labels die starten met dat leesteken en je kunt met de pijltoets snel een keuze maken. Denk aan “.functie:designer” als je een CRM of adresboek in Evernote maakt.</li>
</ul>

<strong>Leestekentip</strong>: Gebruik in je notitieboeken geen @ als leesteken en gebruik in de labels geen # als leesteken. Deze kun je namelijk gebruiken in <a href="http://allesonthouden.nl/evernote-en-email/">het onderwerp van mailberichten</a> om een e-mail direct naar de juiste plaats te rangeren in Evernote.

(Headerfoto: <a href="http://gratisography.com/">Gratisography</a>)

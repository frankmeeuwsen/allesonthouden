---
ID: 997
post_title: 'NaNoWriMo en Evernote &#8211; Tips voor gebruik'
author: Frank Meeuwsen
post_date: 2015-10-18 14:02:22
layout: post
published: true
---
<p><strong>November is online traditioneel de NaNoWriMo maand: National Novel Writing Month. Hoe kun je Evernote gebruiken om je beste werk te maken in deze maand? Ik geef je een aantal tips</strong><br/>

<!--more-->
<br/>
De NaNoWriMo is een jaarlijkse wereldwijde belofte van aspirant-schrijvers om binnen 30 dagen een verhaal te schrijven van 50.000 woorden. Er doen wereldwijd honderdduizenden mensen aan mee en in Nederland wint het eveneens aan populariteit. Zo is op Twitter <a href="https://twitter.com/NaNoTeamNL">NaNo Nederland</a> al actief met het geven van tips en enthousiasmeren van schrijvers.<br/>
Persoonlijk heb ik nog nooit meegedaan aan NaNoWriMo om meerdere redenen. Komend jaar zal ik wederom niet meedoen omdat ik al weet hoe mijn maand er privé en zakelijk uit ziet en ik heb besloten om een ander project af te ronden. Het is eveneens een schrijfproject, maar het heeft zeker minder dan 50.000 woorden.<br/>
Desondanks wil ik jullie wel tips geven hoe je Evernote kunt gebruiken als handlanger om je doelen te halen. Je kunt Evernote gebruiken als opslag voor je research, als planningsinstrument of als je canvas om je verhaal te schrijven.<br/>
De sleutel tot succes in deze schrijfmaand is discipline en focus. Het eerste kan ik je niet geven, dat zul je zelf moeten doen. Maar de focus kan ik je deels geven met Evernote. Door al je materiaal op één centrale plaats op te slaan hoef je geen kostbare denkkracht te gebruiken om na te gaan waar je een cruciale plottwist, foto met inspiratie of handgeschreven planning hebt gelaten. Sla het op in Evernote, organiseer het op een voor jou optimale manier en je kunt je volledig focussen op schrijven. </p>

<h2 id="planning">Planning</h2>

<p>Je kunt in Evernote een apart notitieboek maken om in te schrijven en je inspiratie in op te slaan. Noem dit notitieboek &#8220;prive:NaNoWriMo&#8221; volgens <a href="schrijfwijze">mijn schrijfwijze</a> en sleep het naar de sneltoetsenbalk. Zo heb je gedurende de maand direct toegang tot het notitieboek.<br/>
Maak een <a href="labels">aantal labels</a> aan voor inspiratie, karakternamen, verhaallijnen, concepten en gereed werk. Hier kun je denken aan labels als:</p>

<ul>
<li>nn:draft</li>
<li>nn:inspiratie</li>
<li>nn:romeo</li>
<li>nn:julia</li>
<li>nn:balkonscene</li>
<li>nn:h1</li>
<li>nn:h2</li>
</ul>

<p>Maak de labels en het notitieboek nu al aan zodat je geen kostbare tijd verliest in november. Gedurende het schrijfproces kun je labels altijd van naam wijzigen, nieuwe labels toevoegen terwijl je bezig bent of meer notitieboeken maken. Maar zorg dat je nu een startpunt hebt en de basis van je schrijfmaand is gelegd. </p>

<h2 id="research">Research</h2>

<p>Research kun je op allerlei manieren doen. Afhankelijk van het soort boek dat je wilt schrijven en je eigen werkvoorkeur zul je een eigen manier vinden. Evernote is hier een prima handlanger in, omdat het mogelijk is om allerlei vormen informatie op te slaan en te organiseren in Evernote.</p>

<ul>
<li>Gebruik de <a href="webclipper">webclipper</a> om ideeën te verzamelen die je online tegenkomt.</li>
<li>Installeer Evernote op <a href="smartphone">je smartphone</a> om snel losse flarden tekst op te slaan die je te binnen schieten</li>
<li>Mail jezelf de inspiratie met <a href="mailadres">je Evernote mailadres</a></li>
<li>Spreek je gedachten in door middel van een <a href="audionotitie">audionotitie</a></li>
<li>Je kunt geschreven ideeën en inspiratie <a href="ocr">prima fotograferen</a> met je smartphone. Evernote herkent steeds beter het handschrift en zo vind je deze teksten weer terug</li>
<li>Sleep <a href="bestanden">het bestand</a> met je mindmap naar Evernote. Of sleep je bestaande research in Word, Powerpoint, PDF of tekstbestanden in een notitie. Geef het een label nn:inspiratie en je kunt het altijd terugvinden.</li>
<li><a href="scan">Scan</a> artikelen en stukken tekst om ze direct in Evernote op te slaan</li>
</ul>

<h2 id="schrijven">Schrijven</h2>

<p>Elke schrijver heeft zijn eigen canvas om goed en gefocust te schrijven. De Evernote desktopversie is niet de beste plaat om je roman te schrijven, er is veel afleiding van de zijbalken en navigatieopties. Je kunt een notitie in een apart scherm openen en deze full-screen zetten. Zo werk je geconcentreerd in één notitie. Zet in elk geval de <a href="context">Context-optie</a> uit zodat je geen notificaties krijgt van gerelateerde notities.<br/>
Wil je meer geconcentreerd in Evernote schrijven, gebruik dan de <a href="webversie">webversie</a> van Evernote. Je moet er voor online gaan en de gevaren van afleiding zijn daar nog groter (Kijk, een eenhoorn en en jong katje!) maar het canvas van de webversie is gemaakt om op te schrijven. Je kunt makkelijk een full screen versie van je schrijfoppervlak maken om te focussen op wat er uit je hoofd moet. Uiteraard synchroniseert de webversie direct je notities met de andere versies van Evernote die je hebt geinstalleerd.</p>

<figure>
<img src="http://cdn.allesonthouden.nl/images/Screen-Shot-2015-10-17-09-52-37.png" alt="De webversie van Evernote" title="De webversie van Evernote" />
<figcaption>De webversie van Evernote</figcaption>
</figure>

<p>Persoonlijk gebruik ik liever programma&#8217;s als Scrivener en MultiMarkdown Composer om langere artikelen te schrijven. Evernote is voor mij voornamelijk een organisatie en projectinstrument. Langer schrijfwerk doe ik niet vaak in Evernote. </p>

<h2 id="meertips">Meer tips</h2>

<p>Er is een enorme community rondom de schrijfmaand november. Er zijn meerdere fora, websites en sociale accounts die je kunt volgen voor tips, inspiratie, steun en samenwerking. Zo is er <a href="https://twitter.com/hashtag/NaNoPrep">/#nanoprep</a> en <a href="https://twitter.com/search?q=%23evernotewriters&amp;src=typd">/#evernotewriters</a> op Twitter, evenals de <a href="https://twitter.com/NaNoTeamNL">Nederlandse NaNoWriMo community</a>. Ik schreef eerder al over Miriam Wesselink en haar schrijfblog. Zij geeft tips hoe je Evernote kunt gebruiken voor <a href="http://singularity.nl/hoe-evernote-mij-helpt-bij-een-boek-schrijven-b/">het schrijven van een boek</a>, maar lees eveneens haar tips voor de <a href="http://singularity.nl/nanowrimo/">NaNoWriMo</a>! Raychel Rose is eveneens een verwoed Evernote gebruiker en schrijfster. Lees <a href="https://raychelrose.wordpress.com/2015/10/09/how-to-plot-your-nanowrimo-novel/">haar uitgebreide blogpost</a> met tips en inzichten.</p>

<p>Succes met de komende NaNoWriMo en ik hoor graag of en hoe je Evernote inzet voor je schrijfsessies!</p>

---
ID: 535
post_title: Wat betekent het om Alles te Onthouden?
author: Frank Meeuwsen
post_date: 2014-08-31 21:45:00
layout: post
published: true
---
<strong>In 2012 kocht ik mijn eerste Macbook Air. Het was voor mij de overstap van Windows naar Apple, maar dat is nu even niet terzake doende. In dit verhaal is het belangrijk hóe het gebeurde. Ik was er op gebrand dat ik die vrijdagmiddag in maart een Mac zou kopen. Ik had het weekend vrijgepland om het apparaat te leren kennen en alles over te zetten van Windows naar Mac, zodat ik die maandag met goed fatsoen weer voor de klas kon staan met al het juiste materiaal. Mijn docentschap is een belangrijk onderdeel in dit verhaal…</strong>

<!--more-->De vriendelijke verkoper in de Utrechtse Apple winkel wees me er namelijk op dat ik als onderwijsmedewerker een fijne korting zou krijgen op alles van Apple. Het enige wat hij nodig heeft is een bewijs dát ik docent ben. Nu is dat niet iets wat op mijn arm is getatoeerd of anderszins direct duidelijk zou zijn. Ik heb een contract met de Hogeschool Utrecht, maar ja, natuurlijk niet bij me.

Oh wacht…

“Kan ik hier even op een Mac in de winkel wat zoeken en printen?” vraag ik aan de verkoper. Natuurlijk, daar staan die glimmende schermen voor. Ik kies één van de grote Macs en ga naar Evernote.com. Ik log in en binnen 15 seconden vind ik het contract van de Hogeschool. Vanuit Evernote mail ik het naar de verkoper en hij kan het printen en mij de korting geven. Met een glimlach log ik uit, betaal en loop met een nieuwe Macbook Air de winkel uit.

Dit is een van de redenen waarom ik Evernote gebruik en waarom ik vrijwel alles wat voor mij belangrijk is, in één programma heb zitten. Ik weet dat ik in Evernote alles kan vinden wat ik wil onthouden. Het is een extern geheugen wat ik beter kan vertrouwen dan mijn eigen geheugen (ik ben tenslotte al boven de 40…) Het is eveneens een startpunt voor mijn research in allerlei onderwerpen. Omdat ik er de afgelopen jaren zoveel in heb gezet kan ik er weer veel uit halen. Ik zie welke artikelen ik al eens heb opgeslagen, ik kan namen en bedrijven aan elkaar verbinden door middel van verwante notities en ik heb direct een archief voor allerlei administratieve en projectmatige documenten.

Met de website Alles Onthouden heb ik als doel om nieuwe én ervaren Evernote gebruikers verder te helpen. Ik merk bij nieuwe Evernote gebruikers dat het blanco canvas van Evernote ze afschrikt. Er is geen één manier van iets in Evernote doen. Er is geen goede en foute manier en dat is soms lastig. Een helpende hand dus. Als ik gesprekken heb met ervaren gebruikers dan haal ik altijd wel iets nieuws uit de tips en manieren van werken. Mijn manier van Evernote gebruik is anders dan elke andere poweruser. Met mijn artikelen denk ik dat ervaren gebruikers eveneens nieuwe inzichten krijgen. En weer hun eigen inzichten delen met de rest van de Evernote-community in Nederland.

Wat kun je zoal vinden op Alles Onthouden? Inmiddels staan er al een tiental artikelen. Ik probeer de categorisering zo minimaal mogelijk te houden. Vind je eigen weg, gebruik de zoekbalk en klik door op gerelateerde artikelen. Een kleine opsomming van de artikelen die je nu al kunt vinden

<ul>
    <li><a href="http://allesonthouden.nl/wanneer-gebruik-je-evernote/">Wanneer gebruik je Evernote?</a></li>
    <li><a href="http://allesonthouden.nl/verschil-tussen-evernote-premium-en-evernote-business/">Wat is het verschil tussen Evernote Premium en Evernote Business?</a></li>
    <li><a href="http://allesonthouden.nl/de-belangrijkste-sneltoetsen-evernote/">De belangrijkste sneltoetsen in Evernote</a></li>
    <li><a href="http://allesonthouden.nl/de-3-elementen-van-evernote-business/">De 3 elementen van Evernote Business</a></li>
    <li><a href="http://allesonthouden.nl/automatisch-bestanden-importeren-in-evernote-windows/">Automatisch bestanden importeren in Evernote Windows</a></li>
    <li><a href="http://allesonthouden.nl/importeer-in-osx/">Importeer automatisch documenten in Evernote (OSX)</a></li>
    <li><a href="http://allesonthouden.nl/evernote-en-email/">Hoe werkt Evernote met e-mail?</a></li>
    <li><a href="http://allesonthouden.nl/de-3-manieren-om-relevante-informatie-in-evernote-business-te-delen/">De 3 manieren om relevante informatie in Evernote Business te delen</a></li>
</ul>

Je kunt eveneens een groeiende verzameling software en hardware vinden onder de noemer <a href="http://allesonthouden.nl/tag/evernotecollection/">#evernotecollection</a>, waar ik allerlei leuke aanvullingen op het programma Evernote uitleg. Elke twee weken krijg je een <a href="http://allesonthouden.nl/tag/vrijdagvolgtip/">Vrijdag Volg Tip</a> van me. Zo nu en dan heb ik een weggevertje, zoals een infographic met <a href="http://allesonthouden.nl/de-belangrijkste-sneltoetsen-evernote/">de belangrijkste sneltoetsen</a> in Evernote.

En er komt nog meer. Ik werk aan een e-learning module voor Evernote en er is komt de mogelijkheid om in 5 dagen 5 productiviteitsproblemen op te lossen met Evernote. Je schrijft je gratis in en je krijgt vijf dagen elke dag een email met tips en inzichten op een specifiek probleemgebied.

Natuurlijk is Alles Onthouden te volgen op <a href="http://twitter.com/allesonthouden">Twitter</a> en heeft het blog een <a href="http://allesonthouden.nl/feed">eigen RSS feed</a>. Geen Facebook? Geen Google+? Nee. Voor nu even niet. Ik focus me op het maken van goede artikelen voor deze site. Ik onderschat het belang van de andere netwerken niet, maar ik ga op dit moment nog geen complete infrastructuur inrichten voor deze kanalen. Wellicht in een later stadium.

Wat ik je zeker niet wil onthouden zijn de <a title="Alles Onthouden Notities" href="http://allesonthouden.nl/nieuwsbrief-2/">Alles Onthouden Notities</a>. Dit is een periodieke nieuwsbrief (zie de vrijblijvendheid in die term…) waar je je gratis op kunt abonneren. Ik beloof je dat je geen automatisch uitgespuugde mailing krijgt met nieuwe blogposts. Ik garandeer je dat elke editie weer anders is, misschien eens wat meer vertelt dan alleen de nieuwe artikelen. Het is een conversatie via e-mail. Ik nodig je van harte uit om mee te doen!

Welkom bij <strong>Alles Onthouden</strong>. Ik stel me tot doel om met Evernote alles te onthouden wat voor mij belangrijk is. Van projectdocumenten tot de eerste woordjes van mijn kinderen.

<img class="aligncenter size-full wp-image-544" src="http://allesonthouden.nl/wp-content/uploads/2014/08/Evernote_Business.jpg" alt="Evernote_Business" width="761" height="250" />

&nbsp;

(Foto: <a href="http://www.fubiz.net/2014/04/30/retro-technology-lego-kits/">Fubiz.net</a>)

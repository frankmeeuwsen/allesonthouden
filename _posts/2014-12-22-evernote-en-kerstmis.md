---
ID: 781
title: Evernote en Kerstmis
author: Frank Meeuwsen
post_date: 2014-12-22 22:55:39
layout: post
published: true
---
<strong>Natuurlijk kun je Evernote prima gebruiken vóór en na de feestdagen in december. Met name voor planning, ideeën en het afvinken van je taken alvorens je in je nette outfit aan tafel schuift met vrienden, familie en/of geliefden. Ik laat jullie graag zien hoe ik het afgelopen jaar Evernote heb gebruikt om er in de afgelopen dagen veel plezier en resultaat uit te halen. De gouden tl;dr-tip: Maak nu al een notitieboek of label “kerstmis” en begin met verzamelen!</strong>
<!--more-->
<h2 id="verzamelenvancadeauideeen">Verzamelen van cadeauideeen</h2>
Het is waanzin om een paar dagen voor de Kerstdagen nog als een dolende in de stad te zwerven op zoek naar dat ene perfecte cadeau. Je piekert je suf wat je geliefde tijdens de zomervakantie terloops opmerkte over een bepaald sieraad in de winkel. Het kan veel makkelijker. Zorg dat je Evernote bij je hebt op elk moment dat je mogelijk cadeau ideeën tegenkomt. En zorg dat je de juiste organisatie al op orde hebt.

<figure><img src="http://allesonthouden.s3-eu-west-1.amazonaws.com/images/Screen-Shot-2014-12-22-22-01-25.png" alt="" /></figure>Ik heb een notitieboek “Cadeaulijst” voor elk gezinslid gemaakt, inclusief mezelf. Dus “Cadeaulijst Frank”, “Cadeaulijst Helie”, “Cadeaulijst Finn”, “Cadeaulijst Tess”. De reden dat ik notitieboeken maak is zodat ik specifieke notitieboeken kan delen met mijn vrouw of familieleden. Met labels is dat weer niet mogelijk.
Ik verzamel ideeën het hele jaar door. Als ik een tijdschrift lees en iets zie maak ik snel een foto of typ even in Braintoss een URL of naam in van het product. Op straat of in winkels maak ik foto’s van mogelijk leuke cadeaus. Natuurlijk gebruik ik de webclipper intensief voor digitale strooptochten naar cadeaus en inspiratie. De cadeaulijst gebruik ik niet alleen voor Kerstmis. Het is net zo handig voor verjaardagen natuurlijk.
<h2 id="receptenverzamelen">Recepten verzamelen</h2>
Recepten zijn het bestaansrecht van Evernote als je de gemiddelde gebruiker moet geloven. Ik denk dat elke Evernote gebruiker zeker eens een recept heeft opgeslagen in Evernote of het nu nog intensief daar voor gebruikt. Ik in elk geval wel. Naast mijn zakelijke administratie, lopende projecten en archief van gedronken <em>craft beers</em> stop ik <em>alle</em> interessante recepten in Evernote. Ik ben nog niet zover dat ik bij de recepten aantekeningen maak hoe het beviel bij de familie, dat is een voornemen voor 2015. Maar ik hou wel gedurende het jaar interessante recepten en ingredienten bij, ik label ze met “kerstmis” en in december ga ik eens kijken wat er zoal tussen zit.

<figure><img src="http://allesonthouden.s3-eu-west-1.amazonaws.com/images/Screen-Shot-2014-12-22-22-00-19.png" alt="" /></figure>Maar vergis je niet, ik hou er van om met een goede kop koffie in kookboeken te bladeren en door de december-edities van magazines als Jamie en Allerhande te neuzen voor ideeën. Net als vorig jaar is het menu wederom een combinatie van nieuwe ideeën uit de magazines en boeken, en bestaande successen uit mijn eigen verzameling. Trouwens, veel van de inspiratie uit de magazines van dit jaar gaat weer Evernote in. Ik probeer zowel het uitsnijden en inscannen met de <a href="http://allesonthouden.nl/evernotecollection-fujitsu-scansnap-evernote-edition/">Fujitsu SmartScan</a> en het gebruik van scanapps op mijn iPhone. Een experiment om te kijken hoe ik in 2015 de hoeveelheid magazines drastisch kan reduceren in de keuken, zonder tekort te doen aan de enorme inspiratie die ik er uit haal.
<h2 id="ideeenvooraankleding">Ideeen voor aankleding</h2>
Aangezien ik het al publiek op Facebook heb geroepen, kan ik het hier best herhalen: Ik ben een Pinterest Papa. Ik weet dat ik een kleine en onbelangrijke doelgroep ben, maar ik vind Pinterest een schatkamer aan ideeën voor zowel kleine traktaties voor kinderverjaardagen als de aankleding van tafel en huis. Ik maak natuurlijk wel weer ruimschoots gebruik van de webclipper om de foto’s en URL’s bij elkaar te houden. Daar is Evernote voor mij net zo belangrijk voor: De zekerheid dat áls ik iets zoek, ik het nu met 95% zekerheid in Evernote heb zitten. Ik haal dus veel ideeën van <a href="http://www.pinterest.com/search/pins/?q=vintage%20christmas%20table%20settings&amp;term_meta%5B%5D=christmas%7Cautocomplete%7C3&amp;term_meta%5B%5D=table%7Cautocomplete%7C3&amp;term_meta%5B%5D=settings%7Cautocomplete%7C3&amp;term_meta%5B%5D=vintage%7Cguide%7Cword%7C5&amp;add_refine=vintage%7Cguide%7Cword%7C5">Pinterest</a> en soortgelijke blogs en sites. Maar ik verzamel net zo goed foto’s van onze eigen kerstaankleding door de jaren heen, zowel van de boom als de schouw en tafel. Het is allemaal geen hoogstaande VT-Wonen creativiteit, maar het brengt voor ons de herinneringen terug en we kunnen makkelijk en jaar later kijken hoe we een ornament ook weer hadden opgehangen of welke “kunst” we met sneeuwspray op de ramen hebben gespoten.
Ik heb wel eens tips gezien van Evernote gebruikers die foto’s maakten welke kerstballen in welke doos gingen en hoe alles is ingepakt. Dat doen we niet, maar wie weet is het handig voor je?
<h2 id="bonnetjes">Bonnetjes!</h2>
Niet geheel onbelangrijk. Je hebt mooie cadeau’s gekocht maar helaas was je schoonmoeder had net al nieuwe handschoenen gekocht. Je was iets te overmoedig in de kledingmaat van je geliefde. Het is in elk geval altijd goed om nog het bonnetje van je aankoop te bewaren. Gebruik je smartphone om <a href="http://allesonthouden.nl/scan-je-bonnetjes-naar-evernote-via-je-telefoon/">de bonnen te scannen</a> en in elk geval tijdelijk te bewaren in Evernote met het label “kerstmis” of “cadeau” zodat je ze snel kunt terugvinden als nodig. Sommige bonnetjes doen eveneens dienst als garantiebewijs, hou dat in de gaten.
<h2 id="eenorganisatiesysteem">Een organisatiesysteem</h2>
Dit jaar heb ik voor het eerst bewuster gebruik gemaakt van Evernote rondom de feestdagen. De cadeaulijsten, recepten en inspiratie is beter opgeslagen en georganiseerd maar ik blijf leren. Zo zie ik in het artikel <a href="http://www.techbarber.com/how-i-use-evernote-to-keep-christmas-organized/">How I Use Evernote to Keep Christmas Organized</a> op Techbarber een mooi systeem om labels en sublabels te gebruiken voor specifieke onderdelen van de feestmaand. Op Cloud Productivity lees ik in <a href="http://www.cloudproductivity.net/surviving-christmas-gift-giving-evernote/">Surviving Christmas Gift Giving with Evernote</a> hoe het idee van cadeaulijstjes nog verder is uit te werken. Zo haal ik uit allerlei andere systemen kleine pareltjes waarvan ik kijk of ze voor mij beklijven en prettig zijn om mee te werken. Maar zelfs tijdens het schrijven van dit artikel bedacht ik me weer allerlei manieren waarop ik mijn toekomstige zelf nog meer inspiratie en plezier kan geven voor de decembermaand.

Dus: Zijn er nog manieren waarop jij Evernote gebruikt voor de feestdagen? Laat het me weten in de reacties en we bouwen een kennisbank voor volgend jaar op.

(Foto:<a href="http://www.pexels.com/photo/3462/">Pexels</a>)

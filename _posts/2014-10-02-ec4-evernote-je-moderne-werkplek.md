---
ID: 687
title: 'Evernote is je moderne werkplek (live vanaf #EC4)'
author: Frank Meeuwsen
post_date: 2014-10-02 22:48:09
layout: post
published: true
---
<strong>Vandaag trapte CEO Phil Libin de vierde editie af van hun jaarlijkse Evernote conferentie met een aantal zeer interessante aankondigingen en nieuwe producten in het Evernote ecosysteem. De algemene tendens bij Evernote is dat ze steeds verder verschuiven van "digitaal notitieboek" naar de plaats waar je het beste werk doet wat je kunt doen.</strong>

<!--more-->

<strong>Update: Op 22 oktober hebben we <a href="http://www.meetup.com/PermanentBeta/events/202995342/%20">een meetup in Amersfoort</a> over Evernote Business. Inschrijven is gratis!</strong>

Het uitgangspunt in de keynote van Phil is dat de productiviteitsmetaforen die we nog kennen niet meer houdbaar zijn in de wereld waar we in leven. Typemachines met marges, fonts en pagina's, diaprojectors en documentkasten zijn meer en meer een antieke curiositeit in de moderne werkplek. Werk is iets wat meer en meer naar het web verschuift én waarin je met elkaar samenwerkt. Evernote heeft als focus dat zij die werkplek willen zijn. Of dat nu om je professionele werk gaat of werk wat in je leven belangrijk is zoals hobby's, gezin en uitstapjes. Dit doen ze door een aantal veranderingen en vernieuwingen door te voeren in hun belangrijkste app en door nieuwe producten te lanceren

[clickToTweet tweet="@plibin at #EC2014: "Work as epically as possible"" quote="@plibin at #EC2014: "Work as epically as possible""]
<h2>Webclient versimpeld</h2>
De webclient van Evernote is zes jaar redelijk gelijk gebleven. Vanaf vandaag kun je instellen dat je de nieuwe (beta) versie van de webclient wilt gebruiken. Je komt direct in een veel simpeler interface en de editor past zich aan hoe jij werkt. Opmaakmogelijkheden worden pas zichtbaar als je iets selecteert. Als je geen tags hebt in Evernote, dan is die knop niet zichtbaar, evenals met snelkoppelingen. Zo blijft er meer ruimte over om te schrijven en te werken.

<img class="aligncenter wp-image-689" src="/images/2014/10/Volledige_scherm_02-10-14_13_02.jpg" alt="Volledige_scherm_02-10-14_13_02" width="600" height="259" />
<h2>Presentatiemode 2.0</h2>
Ondanks het obligate 2.0 versienummer is de vernieuwde presentatiemodus in Evernote zeker wel boeiend. Ze nemen duidelijk afstand van de obligate Powerpoint presentaties die van elke bijeenkomst een pitch maakt met onnodige bulletpoints en animaties. Met de nieuwe presentatiemodus kun je van elke notitie direct een presentatie maken die direct bruikbaar is en direct feedback kan krijgen tijdens een meeting. De presentatiemodus is duidelijk bedoeld voor korte vergaderingen, niet voor keynote speeches of pitches. Met de lay-outeditor kun je heel snel en eenvoudig kleine veranderingen maken om direct en snel iets te laten zien.
<h2>Workchat en Presence</h2>
Een veelgevraagde feature in Evernote is eindelijk ingelost. Voor Evernote Business gebruikers wordt het mogelijk om te zien wie naar welke notities kijkt én je kunt direct berichten sturen rondom de notitie die je samen bekijkt. Workchat zal in de loop van 2014 beschikbaar zijn voor zakelijke gebruikers op alle platformen en systemen. Hiermee hoopt Evernote een einde te maken aan het paradigma van de inbox en email als productiviteitsinstrument.

[clickToTweet tweet=""Your inbox is a list of things you are already behind on…sorted in the wrong order"" quote=""Your inbox is a list of things you are already behind on…sorted in the wrong order""]
<h2>Context</h2>
Een zeer interessante vernieuwing is de komst van "Context". Gebaseerd op de vernieuwingen uit het Artificial Intelligence team zullen de gerelateerde notities verrijkt worden met externe bronnen. De samenwerking die Evernote al heeft met Linkedin is uitgebreid. Als je in een notitie iemands naam zet, zal Evernote proberen de bijbehorende Linkedin koppeling te vinden. Vervolgens is het mogelijk om bij je notities meer informatie te krijgen uit nieuwsartikelen van Wall Street Journal, Dow Jones, Techcrunch, Pando, Fast Company en meer.
<h2>Scannable</h2>
De Scansnap Evernote Edition krijgt een mobiel broertje met de nieuwe app Scannable. Hiermee maak je direct foto's (zonder te klikken) van bonnetjes, visitekaartjes en documenten die daarna direct beschikbaar zijn in Evernote. De app is eind 2014 beschikbaar, eerst voor iOS daarna Android.
<h2>Conclusie</h2>
Evernote verschuift haar focus van "Remember Everything" naar "Your Life's Work". Andrew Sinkov vertelt hoe de meeste mensen die Evernote gebruiken, allemaal iets willen bereiken. Wat het dan ook is. Dat kan een nieuw bedrijf zijn of een mooiere tuin. Ik kan hier ver in meegaan maar ik vraag me af wat dit betekent voor het gebruik van Evernote buiten de werkplek. Zal Evernote Free en Evernote Premium populair blijven als digitaal notitieboek? Met name Workchat en Presence zijn duidelijk bedoeld voor het werken in Evernote. Alles wat vanochtend in San Francisco is gepresenteerd ademt "Werk" en "Prestatie" waarbij je je kunt afvragen hoe ver dit is door te voeren in je persoonlijke leven.
Waar ik erg enthousiast over ben is de Context modus. Op dit moment werkt Evernote met een aantal Amerikaanse uitgevers, maar ik zie er naar uit dat er een koppeling komt met bv Blendle of populaire zakelijke uitgaven in Europa. Of de mogelijkheid om een eigen lijst van wenselijke titels in te geven waar Evernote in kan zoeken voor gerelateerd nieuws als je aan het werk bent.

&nbsp;

(Foto: <a href="https://twitter.com/VolareeRendon/status/517715132794028032">@VolareeRendon</a>)
